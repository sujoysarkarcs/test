
<!DOCTYPE html>
<html>
<body>
<h1> Parva: 18</h1><br>1: नारायणं नमस्कृत्य नरं चैव नरोत्तमम्। देवी सरस्वतीं व्यासं ततो जयमुदीरयेत्। । जनमेजय उवाच स्वर्गं त्रिविष्टपं प्राप्य मम पूर्वपितामहाः। पाण्डवा धार्तराष्ट्राश्च कानि स्थानानि भेजिरे। । । । एतदिच्छाम्यहं श्रोतुं सर्वविच्चासि मे मतः। महर्षिणाभ्यनुज्ञातो व्यासेनाद्भुतकर्मणा॥<br><br>2: वैशम्पायन उवाच स्वर्ग त्रिविष्टपं प्राप्य तव पूर्वपितामहाः। युधिष्ठिरप्रभृतयो यदकुर्वत तच्छृणु॥<br><br>3: स्वर्ग त्रिविष्टपं प्राप्य धर्मराजो युधिष्ठिरः। दुर्योधनं श्रिया जुष्टं ददर्शासीनमासने॥<br><br>4: भ्राजमानमिवादित्यं वीरलक्ष्म्याभिसंवृतम्। देवैम॒जिष्णुभिः साध्यैः सहितं पुण्यकर्मभिः॥<br><br>5: ततो युधिष्ठिरो दृष्ट्वा दुर्योधनममर्षितः। सहसा संनिवृत्तोऽभूच्छ्रियं दृष्ट्वा सुयोधने॥<br><br>6: ब्रुवन्नुच्चैर्वचस्तान् वै नाहं दुर्योधनेन वै। सहित: कामये लोकाँल्लुब्धेनादीर्घदर्शिना॥<br><br>7: यत्कृते पृथिवी सर्वा सुहृदो बान्धवास्तथा। हतास्माभिः प्रसह्याजौ क्लिष्टैः पूर्वं महावने॥<br><br>8: द्रौपदी च सभामध्ये पाञ्चाली धर्मचारिणी। पर्याकृष्टानवद्याङ्गी पत्नी नो गुरुसंनिधौ॥<br><br>9: अस्ति देवा न मे कामः सुयोधनमुदीक्षितुम्। तत्राहं गन्तुमिच्छामि यत्र ते भ्रातरो मम॥<br><br>10: नैवमित्यब्रवीत् तं तु नारदः प्रहसन्निव। स्वर्गे निवासे राजेन्द्र विरुद्धं चापि नश्यति॥<br><br>11: यूयं सर्वे युधिष्ठिर महाबाहो मैवं वोचः कथंचन। दुर्योधनं प्रति नृपं शृणु चेदं वचो मम॥<br><br>12: एष दुर्योधनो राजा पूज्यते त्रिदशैः सह। सद्धिश्च राजप्रवरैर्य इमे स्वर्गवासिनः॥<br><br>13: वीरलोकगतिः प्राप्ता युद्धे हुत्वाऽऽत्मनस्तनुम्। सुरसमा येन युद्धे समासिताः॥<br><br>14: स एष क्षत्रधर्मेण स्थानमेतदवाप्तवान्। भये महति योऽभीतो बभूव पृथिवीपतिः॥<br><br>15: न तन्मनसि कर्तव्यं पुत्र यद् द्यूतकारितम्। द्रौपद्याश्च परिक्लेशं न चिन्तयितुमर्हसि॥<br><br>16: ये चान्येऽपि परिक्लेशा युष्माकं ज्ञातिकारिताः। संग्रामेष्वथ वान्यत्र न तान् संस्मर्तुमर्हसि॥<br><br>17: समागच्छ यथान्यायं राज्ञा दुर्योधनेन वै। स्वर्गोऽयं नेह वैराणि भवन्ति मनुजाधिप॥<br><br>18: नारदेनैवमुक्तस्तु कुरुराजो युधिष्ठिरः। भ्रातन् पप्रच्छ मेधावी वाक्यमेतदुवाच ह॥<br><br>19: यदि दुर्योधनस्यैते वीरलोकाः सनातनाः। अधर्मज्ञस्य पापस्य पृथिवीसुहृदां दुहः॥<br><br>20: यत्कृते पृथिवी नष्टा सहया सनरद्विपा। वयं च मन्युना दग्धा वैरं प्रतिचिकीर्षवः॥<br><br>21: ये ते वीरा महात्मानो भ्रातरो मे महाव्रताः। सत्यप्रतिज्ञा लोकस्य शूरा वै सत्यवादिनः॥<br><br>22: तेषामिदानीं के लोका दुष्टमिच्छामि तानहम्। कर्णं चैव महात्मानं कौन्तेयं सत्यसंगरम्॥<br><br>23: धृष्टद्युम्नं सात्यकिं च धृष्टद्युम्नस्य चात्मजान्। ये च शस्त्रैर्वधं प्राप्ताः क्षत्रधर्मेण पार्थिवाः॥<br><br>24: क्व नु ते पार्थिवान् ब्रह्मन्नैतान् पश्यामि नारद। विराटद्रुपदौ चैव धृष्टकेतुमुखांश्च तान्॥<br><br>25: शिखण्डिनं च पाञ्चाल्यं द्रौपदेयांश्च सर्वशः। अभिमन्युं च दुर्धर्षे द्रष्टुमिच्छामि नारद॥<br><br>26: युधिष्ठिर उवाच नेह पश्यामि विबुधा राधेयममितौजसम्। भ्रातरौ च महात्मानौ युधामन्यूत्तमौजसौ॥<br><br>27: जुहुवुर्ये शरीराणि रणवह्नौ महारथाः। राजानो राजपुत्राश्च ये मदर्थे हता रणे॥<br><br>28: क्व ते महारथाः सर्वे शार्दूलसमविक्रमाः। तैरप्ययं जितो लोकः कच्चित् पुरुषसत्तमैः॥<br><br>29: यदि लोकानिमान् प्राप्तास्ते च सर्वे महारथाः। स्थितं वित्त हि मां देवा: सहितं तैर्महात्मभिः॥<br><br>30: कच्चिन्न तैरवाप्तोऽयं नृपैर्लोकोऽक्षयः शुभः। न तैरहं विना रंस्ये भ्रातृभिर्जातिभिस्तथा॥<br><br>31: मातुर्हि वचनं श्रुत्वा तदा सलिलकर्मणि। कर्णस्य क्रियतां तोयमिति तप्यामि तेन वै॥<br><br>32: इदं च परितप्यामि पुनः पुनरहं सुराः। यन्मातुः सदृशौ पादौ तस्याहममितात्मनः॥<br><br>33: दृष्ट्वैव तौ नानुगतः कर्णं परबलार्दनम्। न ह्यस्मान् कर्णसहितान् जयेच्छक्रोऽपि संयुगे॥<br><br>34: तमहं यत्र तत्रस्थं द्रष्टुमिच्छामि सूर्यजम्। अविज्ञातो मया योऽसौ घातितः सव्यसाचिना॥<br><br>35: भीमं च भीमविक्रान्तं प्राणेभ्योऽपि प्रियं मम। अर्जुनं चेन्द्रसंकाशं यमौ चैव यमोपमौ॥<br><br>36: द्रष्टुमिच्छामि तां चाहं पाञ्चालीं धर्मचारिणीम्। न चेह स्थातुमिच्छामि सत्यमेवं ब्रवीमि वः॥<br><br>37: किं मे भ्रातृविहीनस्य स्वर्गेण सुरसत्तमाः। यत्र ते मम स स्वर्गो नायं स्वर्गो मतो मम॥<br><br>38: देवा ऊचुः यदि वै तत्र ते श्रद्धा गम्यतां पुत्र मा चिरम्। प्रिये हि तव वर्तामो देवराजस्य शासनात्॥<br><br>39: वैशम्पायन इत्युक्त्वा तं ततो देवा देवदूतमुपादिशन्। युधिष्ठिरस्य सुहृदो दर्शयेति परंतप॥<br><br>40: ततः कुन्तीसुतो राजा देवदूतश्च जग्मतुः। सहितौ राजशार्दूल यत्र ते पुरुषर्षभाः॥<br><br>41: अग्रतो देवदूतश्च ययौ राजा च पृष्ठतः। पन्थानमशुभं दुर्गं सेवितं पापकर्मभिः॥<br><br>42: तमसा संवृतं घोरं केशशैवलशाद्वलम्। युक्तं पापकृतां गन्धैर्मीसशोणितकर्दमम्॥<br><br>43: दंशोत्पातकभल्लूकमक्षिकामशकावृतम्। इतश्चेतश्च कुणपैः समन्तात् परिवारितम्॥<br><br>44: अस्थिकेशसमाकीर्णं कृमिकीटसमाकुलम्। ज्वलनेन प्रदीप्तेन समन्तात् परिवेष्टितम्॥<br><br>45: अयोमुखैश्च काकाद्यैर्गुधैश्च समभिद्रुतम्। सूचीमुखैस्तथा प्रेतैर्विथ्यशैलोपमैर्वृतम्॥<br><br>46: मेदोरुधिरयुक्तैश्च च्छिन्नबाहूरुपाणिभिः। निकृत्तोदरपादैश्च तत्र तत्र प्रवेरितैः॥<br><br>47: स तत्कुणपदुर्गन्धमशिवं लोमहर्षणम्। जगाम राजा धर्मात्मा मध्ये बहु विचिन्तयन्॥<br><br>48: ददर्शोष्णोदकैः पूर्णा नदीं चापि सुदुर्गमाम्। असिपत्रवनं चैव निशितं क्षुरसंवृतम्॥<br><br>49: करम्भवालुकास्तप्ता आयसीश्च शिलाः पृथक्। लोहकुम्भीश्च तैलस्य क्वाथ्यमानाः समन्ततः॥<br><br>50: कूटशाल्मलिकं चापि दुःस्पर्श तीक्ष्णकण्टकम्। ददर्श चापि कौन्तेयो यातनाः पापकर्मिणाम्॥<br><br>51: स तं दुर्गन्धमालक्ष्य देवदूतमुवाच ह। कियदध्वानमस्माभिर्गन्तव्यमिममीदृशम्॥<br><br>52: क्व च ते भ्रातरो मह्यं तन्ममाख्यातुमर्हसि। देशोऽयं कश्च देवानामेतदिच्छामि वेदितुम्॥<br><br>53: स संनिववृते श्रुत्वा धर्मराजस्य भाषितम्। देवदूतोऽब्रवीच्चैनमेतावद् गमनं तव॥<br><br>54: निवर्तितव्यो हि मया तथासम्युक्तो दिवौकसैः। यदि श्रान्तोऽसि राजेन्द्र त्वमथागन्तुमर्हसि॥<br><br>55: युधिष्ठिरस्तु निर्विण्णस्तेन गन्धेन मूर्च्छितः। निवर्तने धृतमनाः पर्यावर्तत भारत॥<br><br>56: स संनिवृत्तो धर्मात्मा दुःखशोकसमाहतः। शुश्राव तत्र वदतां दीना वाचः समन्ततः॥<br><br>57: भो भो धर्मज राजर्षे पुण्याभिजन पाण्डव। अनुग्रहार्थमस्माकं तिष्ठ तावन्मुहूर्तकम्॥<br><br>58: आयाति त्वयि दुर्धर्षे वाति पुण्यः समीरणः। तव गन्धानुगस्तात येनास्मान् सुखमागमत्॥<br><br>59: ते वयं पार्थ दीर्घस्य कालस्य पुरुषर्षभ। सुखमासादयिष्यामस्त्वां दृष्ट्वा राजसत्तम॥<br><br>60: संतिष्ठस्व महाबाहो मुहूर्तमपि भारत। त्वयि तिष्ठति कौरव्य यातनास्मान् न बाधते॥<br><br>61: एवं बहुविधा वाचः कृपणा वेदनावताम्। तस्मिन् देशे स शुश्राव समन्ताद् वदतां नृप॥<br><br>62: तेषां तु वचनं श्रुत्वा दयावान् दीनभाषिणाम्। अहो कृच्छ्रमिति प्राह तस्थौ स च युधिष्ठिरः॥<br><br>63: स ता गिरः पुरस्ताद् वै श्रुतपूर्वा पुनः पुनः। ग्लानानां दुःखितानां च नाभ्यजानत पाण्डवः॥<br><br>64: अबुध्यमानस्ता वाचो धर्मपुत्रो युधिष्ठिरः। उवाच के भवन्तो वै किमर्थमिह तिष्ठथ॥<br><br>65: इत्युक्तास्ते ततः सर्वे समन्तादवभाषिरे। कर्णोऽहं भीमसेनोऽहमर्जुनोऽहमिति प्रभो॥<br><br>66: नकुलः सहदेवोऽहं धृष्टद्युम्नोऽहमित्युत। द्रौपदी द्रौपदेयाश्च इत्येवं ते विचुक्रुशुः॥<br><br>67: ता वाचः स तदा श्रुत्वा तद्देशसदृशीर्नृप। ततो विममृशे राजा किं त्विदं दैवकारितम्॥<br><br>68: किं तु तत् कलुषं कर्म कृतमेभिर्महात्मभिः। कर्णेन द्रौपदेयैर्वा पाञ्चाल्या वा सुमध्यया॥<br><br>69: य इमे पापगन्धेऽस्मिन् देशे सन्ति सुदारुणे। नाहं जानामि सर्वेषां दुष्कृतं पुण्यकर्मणाम्॥<br><br>70: किं कृत्वा धृतराष्ट्रस्य पुत्रो राजा सुयोधनः। तथा श्रिया युतः पापैः सह सर्वैः पदानुगैः॥<br><br>71: महेन्द्र इव लक्ष्मीवानास्ते परमपूजितः। कस्येदानी विकारोऽयं य इमे नरकं गताः॥<br><br>72: सर्वधर्मविदः शूराः सत्यागमपरायणाः। क्षत्रधर्मरताः सन्तो यज्वानो भूरिदक्षिणाः॥<br><br>73: किं नु सुप्तोऽस्मि जागर्मि चेतयामि न चेतये। अहोचित्तविकारोऽयं स्याद् वा मे चित्तविभ्रमः॥<br><br>74: एवं बहुविधं राजा विममर्श युधिष्ठिरः। दुःखशोकसमाविष्टश्चिन्ताव्याकुलितेन्द्रियः॥<br><br>75: क्रोधमाहारयच्चैव तीव्र धर्मसुतो नृपः। देवांश्च गर्हयामास धर्मं चैव युधिष्ठिरः॥<br><br>76: स तीव्रगन्धसंतप्तो देवदूतमुवाच ह। गम्यतां तत्र येषां त्वं दूतस्तेषामुपान्तिकम्॥<br><br>77: न ह्यहं तत्र यास्यामि स्थितोऽस्मीति निवेद्यताम्। मत्संश्रयादिमे दूताः सुखिनो भ्रातरो हि मे॥<br><br>78: इत्युक्तः स तदा दूतः पाण्डुपुत्रेण धीमता। जगाम तत्र यत्रास्ते देवराजः शतक्रतुः॥<br><br>79: निवेदयामास च तद् धर्मराजचिकीर्षितम्। यथोक्तं धर्मपुत्रेण सर्वमेव जनाधिप॥<br><br>80: वैशम्पायन उवाच स्थिते मुहूर्त पार्थे तु धर्मराजे युधिष्ठिरे। आजग्मुस्तत्र कौरव्य देवाः शक्रपुरोगमाः॥<br><br>81: स च विग्रहवान् धर्मो राजानं प्रसमीक्षितुम्। तत्राजगाम यत्रासौ कुरुराजो युधिष्ठिरः॥<br><br>82: तेषु भासुरदेहेषु पुण्याभिजनकर्मसु। समागतेषु देवेषु व्यगमत् तत् तमो नृप॥<br><br>83: नादृश्यन्त च तास्तत्र यातनाः पापकर्मिणाम्। नदी वैतरणी चैव कूटशाल्मलिना सह॥<br><br>84: लोहकुम्भ्यः शिलाश्चैव नादृश्यन्त भयानकाः। विकृतानि शरीराणि यानि तत्र समन्ततः॥<br><br>85: ददर्श राजा कौरव्यस्तान्यदृश्यानि चाभवन्। ततो वायुः सुखस्पर्शः पुण्यगन्धवहः शुचिः॥<br><br>86: ववौ देवसमीपस्थः शीतलोऽतीव भारत। मरुतः सह शक्रेण वसवश्वाश्विनौ सह॥<br><br>87: साध्या रुद्रास्तथाऽऽदित्या ये चान्येऽपि दिवौकसः। सर्वे तत्र समाजग्मुः सिद्धाश्च परमर्षयः॥<br><br>88: यत्र राजा महातेजा धर्मपुत्रः स्थितोऽभवत्। ततः शक्रः सुरपतिः श्रिया परमया युतः॥<br><br>89: युधिष्ठिरमुवाचेदं सान्त्वपूर्वमिदं वचः। युधिष्ठिर महाबाहो लोकाश्चाप्यक्षयास्तव॥<br><br>90: एह्येहि पुरुषव्याघ्र कृतमेतावता विभो। सिद्धिः प्राप्ता महाबाहो लोकाश्चाप्यक्षयास्तव॥<br><br>91: न च मन्युस्त्वया कार्यः शृणु चेदं वचो मम। अवश्यं नरकस्तात द्रष्टव्यः सर्वराजभिः॥<br><br>92: शुभानामशुभानां च द्वौ राशी पुरुषर्षभ। यः पूर्वं सुकृतं भुङ्क्त पश्चानिरयमेव सः॥<br><br>93: पूर्वं नरकभाग् यस्तु पश्चात् स्वर्गमुपैति सः। भूयिष्ठं पापकर्मा यः स पूर्वं स्वर्गमश्नुते॥<br><br>94: तेन त्वमेवं गमितो मया श्रेयोऽर्थिना नृप। व्याजेन हि त्वया द्रोण उपचीर्णः सुतं प्रति॥<br><br>95: व्याजेनैव ततो राजन् दर्शितो नरकस्तव। यथैव त्वं तथा भीमस्तथा पार्थो यमौ तथा॥<br><br>96: द्रौपदी च तथा कृष्णा व्याजेन नरकं गताः। आगच्छ नरशार्दूल मुक्तास्ते चैव कल्मषात्॥<br><br>97: स्वपक्ष्याश्चैव ये तुभ्यं पार्थिवा निहता रणे। सर्वे स्वर्गमनुप्राप्तास्तान् पश्य भरतर्षभ॥<br><br>98: कर्णश्चैव महेष्वासः सर्वशस्त्रभृतां वरः। स गतः परमां सिद्धिं यदर्थं परितप्यसे॥<br><br>99: तं पश्य पुरुषव्याघ्रमादित्यतनयं विभो। स्वस्थानस्थं महाबाहो जहि शोकं नरर्षभ॥<br><br>100: भ्रातूंश्चान्यांस्तथा पश्य स्वपक्ष्यांश्चैव पार्थिवान्। स्वं स्वं स्थानमनुप्राप्तान् व्येतु ते मानसो ज्वरः॥<br><br>101: कृच्छ्रे पूर्वं चानुभूय इतःप्रभृति कौरव। विहरस्व मया सार्धं गतशोको निरामयः॥<br><br>102: कर्मणां तात पुण्यानां जितानां तपसा स्वयम्। दानानां च महाबाहो फलं प्राप्नुहि पार्थिव॥<br><br>103: अद्य त्वां देवगन्धर्वा दिव्याश्चाप्सरसो दिवि। उपसेवन्तु कल्याण्यं विरजोऽम्बरभूषणाः॥<br><br>104: राजसूयजिताँल्लोकानश्वमेधाभिवर्धितान्। प्राप्नुहि त्वं महाबाहो तपसश्च महाफलम्॥<br><br>105: उपर्युपरि राज्ञां हि तव लोका युधिष्ठिर। हरिश्चन्द्रसमाः पार्थ येषु त्वं विहरिष्यसि॥<br><br>106: मान्धाता यत्र राजर्षिर्यत्र राजा भगीरथः। दौष्यन्तियत्र भरतस्तत्र त्वं विहरिष्यसि॥<br><br>107: एषा देवनदी पुण्या पार्थ त्रैलोक्यपावनी। आकाशगङ्गा राजेन्द्र तत्राप्लुत्य गमिष्यसि॥<br><br>108: अत्र स्नातस्य भावस्ते मानुषो विगमिष्यति। गतशोका निरायासो मुक्तवैरो भविष्यसि॥<br><br>109: एवं ब्रुवति देवेन्द्रे कौरवेन्द्रे युधिष्ठिरम्। धर्मो विग्रहवान् साक्षादुवाच सुतमात्मनः॥<br><br>110: भो भो राजन् महाप्राज्ञ प्रीतोऽस्मि तव पुत्रका मद्भक्त्या सत्यवाक्यैश्च क्षमया च दमेन च॥<br><br>111: एषा तृतीया जिज्ञासा तव राजन् कृता मया। न शक्यसे चालयितुं स्वभावात् पार्थ हेतुतः॥<br><br>112: पूर्वं परीक्षितो हि त्वं प्रश्चाद् द्वैतवने मया। अरणीसहितस्यार्थे तच्च निस्तीर्णवानसि॥<br><br>113: सोदर्येषु विनष्टेषु द्रौपद्या तत्र भारत। श्वरूपधारिणा तत्र पुनस्त्वं मे परीक्षितः॥<br><br>114: इदं तृतीयं भ्रातृणामर्थे यत् स्थातुमिच्छसि। विशुद्धोऽसि महाभाग सुखी विगतकल्मषः॥<br><br>115: न च ते भ्रातरः पार्थ नरकारे विशाम्पते। मायैषा देवराजेन महेन्द्रेण प्रयोजिता॥<br><br>116: अवश्यं नरकास्तात द्रष्टव्याः सर्वराजभिः। ततस्त्वया प्राप्तमिदं मुहूर्तं दुःखमुत्तमम्॥<br><br>117: न सव्यसाची भीमो वा यमौ वा पुरुषर्षभौ। कर्णो वा सत्यवाक् शूरो नरकार्दाश्चिरं नृप॥<br><br>118: न कृष्णा राजपुत्री च नरकारे कथंचन। एह्येहि भरतश्रेष्ठ पश्य गङ्गां त्रिलोकगाम्॥<br><br>119: एवमुक्तः स राजर्षिस्तव पूर्वपितामहः। जगाम सह धर्मेण सर्वेश्च त्रिदिवालयैः॥<br><br>120: गङ्गा देवनदी पुण्यां पावनीमृषिसंस्तुताम्। अवगाह्य ततो राजा तनुं तत्याज मानुषीम्॥<br><br>121: ततो दिव्यवपुर्भूत्वा धर्मराजो युधिष्ठिरः। निर्वैरो गतसंतापो जले तस्मिन् समाप्लुतः॥<br><br>122: ततो ययौ वृतो देवैः कुरुराजो युधिष्ठिरः। धर्येण सहितो धीमान् स्तूयमानो महर्षिभिः॥<br><br>123: यत्र ते पुरुषव्याघ्राः शूरा विगतमन्यवः। पाण्डवा धार्तराष्ट्राश्च स्वानि स्थानानि भेजिरे॥<br><br>124: वैशम्पायन उवाच ततो युधिष्ठिरो राजा देवैः सर्षिमरुद्गणैः। स्तूयमानो ययौ तत्र यत्र ते कुरुपुङ्गवाः॥<br><br>125: ददर्श तत्र गोविन्दं ब्राह्मण वपुषान्वितम्। तेनैव दृष्टपूर्वेण सादृश्येनैव सूचितम्॥<br><br>126: दीप्यमानं स्ववपुषा दिव्यैरस्त्रैरुपस्थितम्। चक्रप्रभृतिभिर्घारैर्दिव्यैः पुरुषविग्रहैः॥<br><br>127: उपास्यमानं वीरेण फाल्गुनेन सुवर्चसा। तथास्वरूपं कौन्तेयो ददर्श मधुसूदनम्॥<br><br>128: तावुभौ पुरुषव्याघ्रौ समुद्वीक्ष्य युधिष्ठिरम्। यथावत् प्रतिपेदाते पूजया देवपूजितौ॥<br><br>129: अपरस्मिन्नथोद्देशे कर्णं शस्त्रभृतां वरम्। द्वादशादित्यसहितं ददर्श कुरुनन्दनः॥<br><br>130: अथापरस्मिन्नुद्देशे मरुद्गणवृतं विभुम्। भीमसेनमथापश्यत् तेनैव वपुषान्वितम्॥<br><br>131: वायोर्मूर्तिमतः पार्श्वे दिव्यमूर्तिसमन्वितम्। श्रिया परमया युक्तं सिद्धि परमिकां गतम्॥<br><br>132: अश्विनोस्तु तथा स्थाने दीप्यमानौ स्वतेजसा। नकुलं सहदेवं च ददर्श कुरुनन्दनः॥<br><br>133: तथा ददर्श पाञ्चाली कमलोत्पलमालिनीम्। वपुषा स्वर्गमाक्रम्य तिष्ठन्तीमर्कवर्चसम्॥<br><br>134: अखिलं सहसा राजा प्रष्टुमैच्छद् युधिष्ठिरः। ततोऽस्य भगवानिन्द्रः कथयामास देवराट्॥<br><br>135: श्रीरेषा द्रौपदीरूपा त्वदर्थे मानुषं गता। अयोनिजा लोककान्ता पुण्यगन्धा युधिष्ठिर॥<br><br>136: रत्यर्थं भवतां ह्येषा निर्मिता शूलपाणिना। द्रुपदस्य कुले जाता भवद्भिश्चोपजीविता॥<br><br>137: एते पञ्च महाभागा गन्धर्वाः पावकप्रभाः। द्रौपद्यास्तनया राजन् युष्माकममितौजसः॥<br><br>138: पश्य गन्धर्वराजानं धृतराष्ट्र मनीषिणम्। एनं च त्वं विजानीहि भ्रातरं पूर्वजं पितुः॥<br><br>139: अयं ते पूर्वजो भ्राता कौन्तेयः पावकद्युतिः। सूतपुत्राग्रजः श्रेष्ठो राधेय इति विश्रुतः॥<br><br>140: आदित्यसहितो याति पश्यैनं पुरुषर्षभम्। साध्यानामथ देवानां विश्वेषां मरुतामपि॥<br><br>141: गणेषु पश्य राजेन्द्र वृष्ण्यन्धकमहारथान्। सात्यकिप्रमुखान् वीरान् भोजांश्चैव महाबलान्॥<br><br>142: सोमेन सहितं पश्य सौभद्रमपराजितम्। अभिमन्युं महेष्वासं निशाकरसमद्युतिम्॥<br><br>143: एष पाण्डुर्महेष्वासः कुन्त्या मात्र्या च संगतः। विमानेन सदाभ्येति पिता तव ममान्तिकम्॥<br><br>144: वसुभिः सहितं पश्य भीष्मं शान्तनवं नृपम्। द्रोणं बृहस्पतेः पावें गुरुमेनं निशामय॥<br><br>145: एते चान्ये महीपाला योधास्तव च पाण्डव। गन्धर्वसहिता यान्ति यक्षपुण्यजनैस्तथा॥<br><br>146: गुह्यकानां गतिं चापि केचित् प्राप्ता नराधिपाः। त्यक्त्वा देहं जित: स्वर्गः पुण्यवाग्बुद्धिकर्मभिः। । २३। जनमेजय उवाच भीष्मद्रोणौ महात्मानौ धृतराष्ट्रश्च पार्थिवः। विराटद्रुपदौ चोभौ शङ्खश्चैवोत्तरस्तथा। ॥<br><br>147: धृष्टकेतुर्जयत्सेनो राजा चैव स सत्यजित्। दुर्योधनसुताश्चैव शकुनिश्चैव सौबलः॥<br><br>148: कर्णपुत्राश्च विक्रान्ता राजा चैव जयद्रथः। घटोत्कचादयश्चैव ये चान्ये नानुकीर्तिताः॥<br><br>149: ये चान्ये कीर्तिता वीरा राजानो दीप्तमूर्तयः। स्वर्गे कालं कियन्तं ते तस्थुस्तदपि शंस मे॥<br><br>150: आहोस्विच्छाश्वतं स्थानं तेषां तत्र द्विजोत्तम। अन्ते वा कर्मणां कां ते गतिं प्राप्ता नरर्षभाः॥<br><br>151: एतदिच्छाम्यहं श्रोतुं प्रोच्यमानं द्विजोत्तम। तपसा हि प्रदीप्तेन सर्वं त्वमनुपश्यति॥<br><br>152: सौतिरुवाच इत्युक्तः स तु विप्रर्षिरनुज्ञातो महात्मना। व्यासेन तस्य नृपतेराख्यातुमुपचक्रमे॥<br><br>153: वैशम्पायन उवाच न शक्यं कर्मणामन्ते सर्वेण मनुजाधिप। प्रकृतिं किं नु सम्यक्ते पृच्छैषा सम्प्रयोजिता॥<br><br>154: शृणु गुह्यमिदं राजन् देवानां भरतर्षभ। यदुवाच महातेजा दिव्यचक्षुः प्रतापवान्॥<br><br>155: मुनिः पुराण: कौरव्य पाराशर्यो महाव्रतः। अगाधबुद्धिः सर्वज्ञो गतिज्ञः सर्वकर्मणाम्॥<br><br>156: तेनोक्तं कर्मणामन्ते प्रविशन्ति स्विकां तनुम्। वसूनेव महातेजा भीष्मः प्राप महाद्युतिः॥<br><br>157: अष्टावेव हि दृश्यन्ते वसवो भरतर्षभ। बृहस्पति विवेशाथ द्रोणो ह्यङ्गिरसां वरम्॥<br><br>158: कृतवर्मा तु हार्दिक्यः प्रविवेश मरुद्गणान् । सनत्कुमारं प्रद्युम्नः प्रविवेश यथागतम्॥<br><br>159: धृतराष्ट्रो धनेशस्य लोकान् प्राप दुरासदान्। धृतराष्ट्रेण सहिता गान्धारी च यशस्विनी॥<br><br>160: पत्नीभ्यां सहितः पाण्डुर्महेन्द्रसदनं ययौ। विराटद्रुपदौ चौभो धृष्टकेतुश्च पार्थिवः॥<br><br>161: निशठाक्रूरसाम्बाश्च भानुः कम्पो विदूरथः। भूरिश्रवाः शलश्चैव भूरिश्च पृथिवीपतिः॥<br><br>162: कंसश्चैवोग्रसेनश्च वसुदेवस्तथैव च। उत्तरश्च सह भ्रात्रा शङ्खन नरपुङ्गवः॥<br><br>163: विश्वेषां देवतानां ते विविशुनरसत्तमाः। वर्चा नाम महातेजाः सोमपुत्रः प्रतापवान्॥<br><br>164: सोऽभिमन्युइँसिंहस्य फाल्गुनस्य सुतोऽभवत्। स युद्ध्वा क्षत्रधर्मेण यथा नान्यः पुमान् क्वचित्। । १९ विवेश सोमं धर्मात्मा कर्मणोऽन्ते महारथः। आविवेश रविं कर्णो निहतः पुरुषर्षभः॥<br><br>165: द्वापरं शकुनिः प्राप धृष्टद्युम्नस्तु पावकम्। धृतराष्ट्रात्मजाः सर्वे यातुधाना बलोत्कटाः॥<br><br>166: ऋद्धिमन्तो महात्मानः शस्त्रपूता दिवं गताः। धर्ममेवाविशत् क्षत्ता राजा चैव युधिष्ठिरः॥<br><br>167: अनन्तो भगवान् देवः प्रविवेश रसातलम्। पितामहनियोगाद् वै यो योगाद् गामधारयत्॥<br><br>168: यः स नारायणो नाम देवदेवः सनातनः। तस्यांशो वासुदेवस्तु कर्मणोऽन्ते विवेश ह॥<br><br>169: षोडश स्त्रीसहस्राणि वासुदेवपरिग्रहः। अमज्जंस्ताः सरस्वत्यां कालेन जनमेजय॥<br><br>170: तत्र त्यक्त्वा शरीराणि दिवामारुरुहुः पुनः। ताश्चैवाप्सरसो भूत्वा वासुदेवमुपाविशन्॥<br><br>171: हतास्तस्मिन् महायुद्धे ये वीरास्तु महारथाः। घटोत्कचादयश्चैव देवान् यक्षांश्च भेजिरे॥<br><br>172: दुर्योधनसहायाश्च राक्षसाः परिकीर्तिताः। प्राप्तास्ते क्रमशो राजन् सर्वलोकाननुत्तमान्॥<br><br>173: भवनं च महेन्द्रस्य कुबेरस्य च धीमतः। वरुणस्य तथा लोकान् विविशुः पुरुषर्षभाः॥<br><br>174: एतत् ते सर्वमाख्यातं विस्तरेण महाद्युते। कुरूणां चरितं कृत्स्नं पाण्डवानां च भारत॥<br><br>175: सौतिरुवाच एतच्छुत्वा द्विजश्रेष्ठः स राजा जनमेजयः। विस्मितोऽभवदत्यर्थं यज्ञकर्मान्तरेष्वथ। ॥<br><br>176: ततः समापयामासुः कर्म तत् तस्य याजकाः। आस्तीकश्चाभवत् प्रीतः परिमोक्ष्य भुजङ्गमान्॥<br><br>177: ततो द्विजातीन् सर्वांस्तान् दक्षिणाभिरतोषयत्। पूजिताश्चापि ते राज्ञा ततो जग्मुर्यथागतम्॥<br><br>178: विसर्जयित्वा विप्रांस्तान् राजापि जनमेजयः। ततस्तक्षशिलाया: स पुनरायाद् गजाह्वयम्॥<br><br>179: एतत् ते सर्वमाख्यातं वैशम्पायनकीर्तितम्। व्यासाज्ञया समाज्ञातं सर्पसत्रे नृपस्य हि॥<br><br>180: पुण्योऽयमितिहासाख्यः पवित्रं चेदमुत्तमम्। कृष्णेन मुनिना विप्र निर्मितं सत्यवादिना॥<br><br>181: सर्वज्ञेन विधिज्ञेन धर्मज्ञानवता सता। अतीन्द्रियेण शुचिना तयसा भावितात्मना॥<br><br>182: ऐश्वर्ये वर्तता चैव सांख्ययोगवता तथा। नंकतन्त्रविबुद्धेन दृष्ट्वा दिव्येन चक्षुषा॥<br><br>183: कीर्ति प्रथयता लोके पाण्डवानां महात्मनाम्। अन्येषां क्षत्रियाणां च भूरिद्रविणतेजसाम्॥<br><br>184: यश्चेदं श्रावयेद् विद्वान् सदा पर्वणि पर्वणि। धूतपाप्मा जितस्वर्गो ब्रह्मभूयाय कल्पते॥<br><br>185: कार्णं वेदमिमं सर्व सर्वं शृणुयाद् यः समाहितः। ब्रह्महत्यादिपापानां कोटिस्तस्य विनश्यति॥<br><br>186: यश्चेदं श्रावयेच्छ्राद्धे ब्राह्मणान् पादमन्ततः। अक्षय्यमन्नपानं वै पितृस्तस्योपतिष्ठते॥<br><br>187: अह्ना यदेनः कुरुते इन्द्रियैर्मनसापि वा। महाभारतमाख्याय पश्चात् संध्यां प्रमुच्यते॥<br><br>188: यद् रात्रौ कुरुते पापं ब्राह्मणः स्त्रीगणैर्वृतः। महाभारतमाख्याय पूर्व संध्या प्रमुच्यते॥<br><br>189: महत्त्वाद् भारतवत्त्वाच्च महाभारतमुच्यते। निरुक्तमस्य यो वेद सर्वपापैः प्रमुच्यते॥<br><br>190: अष्टादशपुराणानि धर्मशास्त्राणि सर्वशः। वेदाः साङ्गास्तथैकत्र भारतं चैकतः स्थितम्॥<br><br>191: श्रूयतां सिंहनादोऽयमृषेस्तस्य महात्मनः। अष्टादशपुराणानां कर्तुर्वेदमहोदधेः॥<br><br>192: त्रिभिर्वरिदं पूर्ण कृष्णद्वैपायनः प्रभुः। अखिल भारतं चेदं चकार भगवान् मुनिः॥<br><br>193: आकर्य भक्त्या सततं जयाख्यं भारतं महत्। श्रीश्च कीर्तिस्तथा विद्या भवन्ति सहिताः सदा॥<br><br>194: धर्मे चार्थे च कामे च मोक्षे च भरतर्षभ। यदिहास्ति तदन्यत्र यन्नेहास्ति न कुत्रचित्॥<br><br>195: जयो नामेतिहासोऽयं श्रोतव्यो मोक्षमिच्छता। ब्राह्मणेन च राज्ञा च गर्भिण्या चैव योषिता॥<br><br>196: स्वर्गकामो लभेत् स्वर्ग जयकामो लभेज्जयम्। गर्भिणी लभते पुत्रं कन्यां वा बहुभागिनीम्॥<br><br>197: अनागतश्च मोक्षश्च कृष्णद्वैपायनः प्रभुः। संदर्भ भारतस्यास्य कृतवान् धर्मकाम्यया। ॥<br><br>198: षष्टिं शतसहस्राणि चकारान्यां स संहिताम्। त्रिंशच्छतसहस्राणि देवलोके प्रतिष्ठितम्॥<br><br>199: पित्र्ये पञ्चदशं ज्ञेयं यक्षलोके चतुर्दश। एकं शतसहस्रं तु मानुषेषु प्रभाषितम्॥<br><br>200: नारदोऽश्रावयद् देवानसितो देवलः पितॄन्। रक्षोयक्षाशुको मान् वैशम्पायन एव तु॥<br><br>201: इतिहासमिमं पुण्यं महार्थं वेदसम्मितम्। व्यासोक्तं श्रूयते येन कृत्वा ब्राह्मणमग्रतः॥<br><br>202: स नरः सर्वकामांश्च कीर्ति प्राप्येह शौनक। गच्छेत् परमिकां सिद्धिमत्र मे नास्ति संशयः॥<br><br>203: भारताध्ययनात् पुण्यादपि पादमधीयतः। श्रद्धया परया भक्त्या श्राव्यते चापि येन तु॥<br><br>204: य इमां सहितां पुण्यां पुत्रमध्यापयच्छुकम्। मातापितृसहस्राणि पुत्रदारशतानि च। संसारेष्वनुभूतानि यान्ति यास्यन्ति चापरे॥<br><br>205: हर्षस्थानसहस्राणि भयस्थानशतानि च। दिवसे दिवसे मूढमाविशन्ति च पण्डितम्॥<br><br>206: ऊर्ध्वबाहुर्विरोम्येष न च कश्चिच्छणोति मे। धर्मादर्थश्च कामश्च स किमर्थं न सेव्यते॥<br><br>207: न जातु कामान्न भयान्न लोभाद् धर्म त्यजेज्जीवितस्यापि हेतोः। नित्यो धर्मः सुखदुःखे त्वनित्ये जीवो नित्यो हेतुरस्य त्वनित्यः॥<br><br>208: इमा भारतसावित्री प्रातरुत्थाय यः पठेत्। स भारतफलं प्राप्य परं ब्रह्माधिगच्छति॥<br><br>209: यथा समुद्रो भगवान् यथा हि हिमवान् गिरिः। ख्यातावुभौ रत्ननिधी तथा भारतमुच्यते॥<br><br>210: कार्यों वेदमिमं विद्वाश्रावयित्वार्थमश्नुते। इदं भारतमाख्यानं यः पठेत् सुसमाहितः। स गच्छेत् परमां सिद्धिमिति मे नास्ति संशयः॥<br><br>211: द्वैपायनोष्ठपुटनिःसृतममप्रेयं पुण्यं पवित्रमथ पापहरं शिवं च। यो भारतं समधिगच्छति वाच्यमान। किं तस्य पुष्करजलैरभिषेचनेन॥<br><br>212: यो गोशतं कनकशृङ्गमयं ददाति विप्राय वेदविदुषे सुबहुश्रुताया पुण्यां च भारतकथां सततं शृणोति तुल्यं फलं भवति तस्य च तस्य चैव॥<br><br>213: जनमेजय उवाच भगवन् केन विधिना श्रोतव्यं भारतं बुधैः। फलं किं के च देवाश्च पूज्या वै पारणेष्विह॥<br><br>214: देयं समाप्ते भगवन् किं च पर्वणि पर्वणि। वाचकः कीदृशश्चात्र एष्टव्यस्तद् वदस्व मे॥<br><br>215: वैशम्पायन उवाच शृणु राजन् विधिमिमं फलं यच्चापि भारतात्। श्रुताद् भवति राजेन्द्र यत् त्वं मामनुपृच्छसि॥<br><br>216: दिवि देवा महीपाल क्रीडार्थमवनिं गताः। कृत्वा कार्यमिदं चैव ततश्च दिवमागताः॥<br><br>217: हन्त यत् ते प्रवक्ष्यामि तच्छृणुष्व समाहितः। ऋषीणां देवतानां च सम्भवं वसुधातले॥<br><br>218: अत्र रुद्रास्तथा साध्या विश्वेदेवाच शाश्वताः। आदित्याशाश्विनौ देवौ लोकपाला महर्षयः॥<br><br>219: गुह्यकाश्च सगन्धर्वा नागा विद्याधरास्तथा। सिद्धा धर्मः स्वयम्भूश्च मुनिः कात्यायनो वरः॥<br><br>220: गिरयः सागरा नद्यस्तथैवाप्सरसां गणाः। ग्रहाः संवत्सराश्चैव अयनान्यतवस्तथा॥<br><br>221: स्थावरं जङ्गमं चैव जगत् सर्वं सुरासुरम्। भारते भरतश्रेष्ठ एकस्थमिह दृश्यते॥<br><br>222: तेषां श्रुत्वा प्रतिष्ठानं नामकर्मानुकीर्तनात्। कृत्वापि पातकं घोरं सद्यो मुच्यते मानवः॥<br><br>223: इतिहासमिमं श्रुत्वा यथावदनुपूर्वशः। संयतात्मा शुचिर्भूत्वा पारं गत्वा च भारते॥<br><br>224: तेषां श्राद्धानि देयानि श्रुत्वा भारत भारतम्। ब्राह्मणेभ्यो यथाशक्त्या भक्त्या च भरतर्षभ॥<br><br>225: महादानानि देयानि रत्नानि विविधानि च। गावः कांस्योपदोहाच कन्याश्चैव स्वलंकृताः॥<br><br>226: सर्वकामगुणोपेता यानानि विविधानि च। भवनानि विचित्राणि भूमिर्वासांसि काञ्चनम्॥<br><br>227: वाहनानि च देयानि हया मत्ताश्च वारणाः। शयनं शिबिकाश्चैव स्यन्दनाश्च स्वलंकृताः॥<br><br>228: यद् यद् गृहे वरं किञ्चिद् यद् यदस्ति महद् वसु। तद् तद् देयं द्विजातिभ्य आत्मा दाराश्च सूनवः॥<br><br>229: श्रद्धया परया युक्तं क्रमशस्तस्य पारगः। शक्तितः सुमना हृष्टः शुश्रूषूरविकल्पकः॥<br><br>230: सत्यार्जवरतो दान्तः शुचिः शौचसमन्वितः। श्रद्दधानो जितक्रोधो यथा सिध्यति तच्छृणु। ॥<br><br>231: शुचिः शीलान्विताचारः शुक्लवासा जितेन्द्रियः। संस्कृतः सर्वशास्त्रज्ञः श्रद्दधानोऽनसूयकः॥<br><br>232: रूपवान् सुभगो दान्तः सत्यवादी जितेन्द्रियः। दानमानगृहीतश्च कार्यो भवति वाचकः॥<br><br>233: अविलम्बमनायस्तमद्रुतं धीरमूर्जितम्। असंसक्ताक्षरपदं स्वरभावसमन्वितम्॥<br><br>234: त्रिषष्टिवर्णसंयुक्तमष्टस्थानसमीरितम्। वाचयेद् वाचकः स्वस्थः स्वासीनः सुसमाहितः॥<br><br>235: नारायणं नमस्कृत्य नरं चैव नरोत्तमम्। देवी सरस्वतीं व्यासं ततो जयमुदीरयेत्॥<br><br>236: ईदृशाद् वाचकाद् राजश्रुत्वा भारत भारतम्। नियमस्थः शुचिः श्रोता शृण्वन् स फलमश्नुते॥<br><br>237: पारणं प्रथमं प्राप्य द्विजान् कामैश्च तर्पयन्। अग्निष्टोमस्य यज्ञस्य फलं वै लभते नरः॥<br><br>238: अप्सरोगणसंकीर्णं विमानं लभते महत्। प्रहृष्टः स तु देवैश्च दिवं याति समाहितः॥<br><br>239: द्वितीयं पारणं प्राप्य सोऽतिरात्रफलं लभेत्। सर्वरत्नमयं दिव्यं विमानमधिरोहति॥<br><br>240: दिव्यमाल्याम्बरधरो दिव्यगन्धविभूषितः। दिव्याङ्गदधरो नित्यं देवलोके महीयते॥<br><br>241: तृतीयं पारणं प्राप्य द्वादशाहफलं लभेत्। वसत्यमरसंकाशो वर्षाण्ययुतशो दिवि॥<br><br>242: चतुर्थे वाजपेयस्य पञ्चमे द्विगुणं फलम्। उदितादित्यसंकाशं ज्वलन्तमनलोपमम्॥<br><br>243: विमानं विबुधैः सार्धमारुह्य दिवि गच्छति। वर्षायुतानि भवने शक्रस्य दिवि मोदते॥<br><br>244: षष्ठे द्विगुणमस्तीति सप्तमे त्रिगुणं फलम्। कैलासशिखराकारं वैदूर्यमणिवेदिकम्॥<br><br>245: परिक्षिप्तं च बहुधा पणिविदुमभूषितम्। विमानं समधिष्ठाय कामगं साप्सरोगणम्॥<br><br>246: सर्वांल्लोकान् विचरते द्वितीय इव भास्करः। अष्टमे राजसूयस्य पारणे लभते फलम्॥<br><br>247: चन्द्रोदयनिभं रम्यं विमानमधिरोहति। चन्द्ररश्मिप्रतीकाशैर्हयैर्युक्तं मनोजवैः॥<br><br>248: सेव्यमानो वरस्त्रीणां चन्द्रात् कान्ततरैर्मुखैः। मेखलानां निनादेन नूपुराणां च निःस्वनैः॥<br><br>249: अङ्के परमनारीणां सुखसुप्तो विबुध्यते। नवमे क्रतुराजस्य वाजिमेधस्य भारत॥<br><br>250: काञ्चनस्तम्भनिहवैदूर्यकृतवेदिकम्। जाम्बूनदमयैर्दिव्यैर्गवाक्षैः सर्वतो वृतम्॥<br><br>251: सेवितं चाप्सरःसङ्गैर्गन्धर्वैर्दिविचारिभिः। विमानं समधिष्ठाय श्रिया परमया ज्वलन्॥<br><br>252: दिव्यमाल्याम्बरधरो दिव्यचन्दनरूषितः। मोदते दैवतैः सार्धं दिवि देव इवापरः॥<br><br>253: दशमं पारणं प्राप्य द्विजातीनभिवन्द्य च। किंकिणीजालनिर्घोषं पताकाध्वजशोभितम्॥<br><br>254: रत्नवेदिकसम्बाधं वैदूर्यमणितोरणम्। हेमजालपरिक्षिप्तं प्रवालबलभीमुखम्॥<br><br>255: गन्धर्वर्गीतकुशलैरप्सरोभिश्च शोभितम्। विमानं सुकृतावासं सुखेनैवोपपद्यते॥<br><br>256: मुकुटेनाग्निवर्णेन जाम्बूनदविभूषिणा। दिव्यचन्दनदिग्धाङ्गो दिव्यमाल्यविभूषितः॥<br><br>257: दिव्याल्लोकान् विचरति दिव्यैर्भोगैः समन्वितः। विबुधानां प्रसादेन श्रिया परमया युतः॥<br><br>258: अथ वर्षगणानेवं स्वर्गलोके महीयते। ततो गन्धर्वसहितः सहस्राण्येकविंशतिम्॥<br><br>259: पुरन्दरपुरे रम्ये शक्रेण सह मोदते। दिव्ययानविमानेषु लोकेषु विविधेषु च॥<br><br>260: दिव्यनारीगणाकीर्णो निवसत्यमरो यथा। ततः सूर्यस्य भवने चन्द्रस्य भवने तथा॥<br><br>261: शिवस्य भवने राजन् विष्णोर्याति सलोकताम्। एवमेतन्महाराज नात्र कार्या विचारणा॥<br><br>262: श्रद्दधानेन वै भव्यमेवमाह गुरुर्मम। वाचकस्य तु दातव्यं मनसा यद् यदिच्छति॥<br><br>263: हस्त्यश्वस्थयानानि वाहनानि विशेषतः। कटके कुण्डले चैव ब्रह्मसूत्रं तथा परम्॥<br><br>264: वस्त्रं चैव विचित्रं च गन्धं चैव विशेषतः। देववत् पूजयेत् तं तु विष्णुलोकमवाप्नुयात्॥<br><br>265: अतः परं प्रवक्ष्यामि यानि देयानि भारते। वाच्यमाने तु विप्रेभ्यो राजन् पर्वणि पर्वणि॥<br><br>266: जाति देशं च सत्यं च माहात्म्यं भरतर्षभ। धर्मं वृत्तिं च विज्ञाय क्षत्रियाणां नराधिप। ॥<br><br>267: स्वस्ति वाच्य द्विजानादौ ततः कार्ये प्रवर्तिते। समाप्ते पर्वणि तत: स्वशक्त्या पूजयेद् द्विजान्। ५५। आदौ तु वाचकं चैव वस्त्रगन्धसमन्वितम्। विधिवद् भोजयेद् राजन् मधु पायसमुत्तमम्॥<br><br>268: ततो मूलफलप्रायं पायसं मधुसर्पिघा। आस्तीके भोजयेद् राजन् दद्याच्चैव गुडौदनम्॥<br><br>269: अपूपैश्चैव पूपैश्च मोदकैश्च समन्वितम्। सभापर्वणि राजेन्द्र हविष्यं भोजयेद् द्विजान्॥<br><br>270: आरण्यके मूलफलैस्तर्पयेत्तु द्विजोत्तमान्। अरणीपर्व चासाद्य जलकुम्भान् प्रदापयेत्॥<br><br>271: तर्पणानि च मुख्यानि वन्यमूलफलानि च। सर्वकामगुणोपेतं विप्रेभ्योऽन्नं प्रदापयेत्॥<br><br>272: विराटपर्वणि तथा वासांसि विविधानि च। उद्योगे भरतश्रेष्ठ सर्वकामगुणान्वितम्॥<br><br>273: भोजनं भोजयेद् विप्रान् गन्धमाल्यैरलंकृतान्। भीष्मपर्वणि राजेन्द्र दत्त्वा यानमनुत्तमम्॥<br><br>274: ततः सर्वगुणोपेतमन्नं दद्यात् सुसंस्कृतम्। द्रोणपर्वणि विप्रेभ्यो भोजनं परमार्चितम्॥<br><br>275: शराश्च देया राजेन्द्र चापान्यसिवरास्तथा। कर्णपर्वण्यपि तथा भोजनं सार्वकामिकम्॥<br><br>276: विप्रेभ्यः संस्कृतं सम्यग् दद्यात् संयतमानसः। शल्यपर्वणि राजेन्द्र मोदकैः सगुडौदनैः॥<br><br>277: अपूरैस्तर्पणैश्चैव सर्वमन्नं प्रदापयेत्। गदापर्वण्यपि तथा मुद्गमित्रं प्रदापयेत्॥<br><br>278: स्त्रीपर्वणि तथा रत्तैस्तर्पयेत्तु द्विजोत्तमान्। घृतौदनं पुरस्ताच्च ऐषीके दापयेत् पुनः॥<br><br>279: ततः सर्वगुणोपेतमन्नं दद्यात् सुसंस्कृतम्। शान्तिपर्वण्यपि तथा हविष्यं भोजयेद् द्विजान्॥<br><br>280: आश्वमेधिकमासाद्य भोजनं सार्वकामिकम्। तथाऽऽश्रमनिवासे तु हविष्यं भोजयेद् द्विजान्॥<br><br>281: मौसले सार्वगुणिकं गन्धमाल्यानुलेपनम्। महाप्रास्थानिके तद्वत् सर्वकामगुणान्वितम्॥<br><br>282: स्वर्गपर्वण्यपि तथा हविष्यं भोजयेद् द्विजान्। हरिवंशसमाप्तौ तु सहस्रं भोजयेद् द्विजान्॥<br><br>283: गामेकां निष्कसंयुक्तां ब्राह्मणाय निवेदयेत्। तदर्धेनापि दातव्या दरिद्रेणापि पार्थिव॥<br><br>284: प्रतिपर्वसमाप्तौ तु पुस्तकं वै विचक्षणः। सुवर्णेन च संयुक्तं वाचकाय निवेदयेत्॥<br><br>285: हरिवंशे पर्वणि च पायसं तत्र भोजयेत्। पारणे पारणे राजन् यथावद् भरतर्षभ॥<br><br>286: समाप्य सर्वाः प्रयत: संहिताः शास्त्रकोविदः। शुभे देशे निवेश्याथ क्षौमवस्त्राभिसंवृताः॥<br><br>287: शुक्लाम्बरधरः स्रग्वी शुचिर्भूत्वा स्वलंकृतः। अर्चयेत यथान्यायं गन्धमाल्यैः पृथक्-पृथक्॥<br><br>288: संहितापुस्तकान् राजन् प्रयतः सुसमाहितः। भक्ष्यैर्माल्यैश्च पेयैश्च कामैश्च विविधैः शुभैः॥<br><br>289: हिरण्यं च सुवर्णं च दक्षिणामथ दापयेत्। सर्वत्र त्रिपलं स्वर्ण दातव्यं प्रयतात्मना॥<br><br>290: तदर्धं पादशेष वा वित्तशाठ्यविवर्जितम्। यद् यदेवात्मनोऽभीष्टं तत् तद् देयं द्विजातये॥<br><br>291: सर्वथा तोषयेद् भक्त्या वाचकं गुरुमात्मनः । देवता: कीर्तयेत् सर्वा नरनारायणौ तथा॥<br><br>292: ततो गन्धैश्च माल्यैश्च स्वलंकृत्य द्विजोत्तमान्। तर्पयेद् विविधैः कामैर्दानैश्चोच्चावचैस्तथा॥<br><br>293: अतिरात्रस्य यज्ञस्य फलं प्राप्नोति मानवः। प्राप्नुयाच्च क्रतुफलं तथा पर्वणि पर्वणि॥<br><br>294: वाचको भरतश्रेष्ठ व्यक्ताक्षरपदस्वरः। भविष्यं श्रावयेद् विद्वान् भारतं भरतर्षभ॥<br><br>295: भुक्तवत्सु द्विजेन्द्रेषु यथावत् सम्प्रदापयेत्। वाचकं भरतश्रेष्ठ भोजयित्वा स्वलंकृतम्॥<br><br>296: वाचके परितुष्टे तु शुभा प्रतिरनुत्तमा। ब्राह्मणेषु तु तुष्टेषु प्रसन्नाः सर्वदेवताः॥<br><br>297: ततो हि वरणं कार्यं द्विजानां भरतर्षभ। सर्वकामैर्यथान्यायं साधुभिश्च पृथग्विधैः॥<br><br>298: इत्येष विधिरुद्दिष्टो मया ते द्विपदां वर। श्रद्दधानेन वै भाव्यं यन्मां त्वं परिपृच्छसि॥<br><br>299: भारतश्रवणे राजन् पारणे च नृपोत्तम। सदा यत्नवता भाव्यं श्रेयस्तु परमिच्छता॥<br><br>300: भारतं शृणुयान्नित्यं भारतं परिकीर्तयेत्। भारतं भवने यस्य तस्य हस्तगतो जयः॥<br><br>301: भारतं परमं पुण्यं भारते विविधाः कथाः। भारतं सेव्यते देवैर्भारतं परमं पदम्॥<br><br>302: भारतं सर्वशास्त्राणामुत्तमं भरतर्षभ। भारतात् प्राप्यते मोक्षस्तत्त्वमेतद् ब्रवीमि तत्॥<br><br>303: महाभारतमाख्यानं क्षितिं गां च सरस्वतीम्। ब्राह्मणान् केशवं चैव कीर्तयेन् नावसीदति॥<br><br>304: वेदे रामायणे पुण्ये भारते भरतर्षभ। आदौ चान्ते च मध्ये च हरिः सर्वत्र गीयते॥<br><br>305: यत्र विष्णुकथा दिव्याः श्रुतयश्च सनातनाः। तच्छ्रोतव्यं मनुष्येण परं पदमिहेच्छता॥<br><br>306: एतत् पवित्रं परममेतद् धर्मनिदर्शनम्। एतत् सर्वगुणोपेतं श्रोतव्यं भूतिमिच्छता॥<br><br>307: कायिकं वाचिकं चैव मनसा समुपार्जितम्। तत् सर्वं नाशमायाति तमः सूर्योदये यथा॥<br><br>308: अष्टादशपुराणानां श्रवणाद् यत् फलं भवेत्। तत् फलं समवाप्नोति वैष्णवो नात्र संशयः॥<br><br>309: स्त्रियश्च पुरुषाश्चैव वैष्णवं पदमाप्नुयुः। स्त्रीभिश्च पुत्रकामाभिः श्रोतव्यं वैष्णवं यशः॥<br><br>310: दक्षिणा चात्र देया वै निष्कपञ्चसुवर्णकम्। वाचकाय यथाशक्त्या यथोक्तं फलमिच्छता॥<br><br>311: स्वर्णशृङ्गी च कपिला सवत्सां वस्त्रसंवृताम्। वाचकाय च दद्याद्धि आत्मनः श्रेय इच्छता॥<br><br>312: अलङ्कारं प्रदद्याच्च पाण्योर्वे भरतर्षभ। कर्णस्याभरणं दद्याद् धनं चैव विशेषतः॥<br><br>313: भूमिदानं समादद्याद् वाचकाय नराधिप। भूमिदानसमं दानं न भूतं न भविष्यति॥<br><br>314: शृणोति श्रावयेद् वापि सततं चैव यो नरः। सर्वपापविनिर्मुक्तो वैष्णवं पदमाप्नुयात्॥<br><br>315: पितृनुद्धरते सर्वानेकादशसमुद्भवान्। आत्मानं ससुतं चैव स्त्रियं च भरतर्षभ॥<br><br>316: दशांशश्चैव होमोऽपि कर्तव्योऽत्र नराधिप। इदं मया तवाग्रे च प्रोक्तं सर्वे नरर्षभ॥<br> 
<br>
</body>
</html>
